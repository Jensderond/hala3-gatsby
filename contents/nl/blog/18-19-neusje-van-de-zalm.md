---
name: "18-19-neusje-van-de-zalm"
title: Het neusje van de zalm van de kelderklasse.
date: 2019-04-16T14:28:50.624Z
color: "#8e7964"
trans: "blog-usando-vue-nuxt-markdown"
id: "16-04-19"
thumbnail: uploads/14-04-19-field-by-night.jpg
description: |
  Klein hoogtepuntjes waren toch wel de acties en passjes van linksback Collin Van de Velde.
---

## Dinsdagavond 16 april 2019. Een avond die nog lang in het geheugen gegrift zal staan van de Nederlandse voetballiefhebber.

De doorsnee liefhebber zal over een aantal jaar ongetwijfeld terugdenken aan de wedstrijd die Ajax speelde tegen Juventus in de kwartfinale van de Champions League op deze avond. De fijnproever van de sport zal natuurlijk de legendarische wedstrijd Tholense Boys 3 - NOAD’67 4 memoreren. Het neusje van de zalm van de kelderklasse.

Om 18:30 werd er afgetrapt op de Bent. Een wedstrijd tussen de twee onderste ploegen van de competitie met beide slechts 3 punten. De boys begonnen weer in een nieuw systeem: 3-5-2. Met dank aan het meedoen van Jordy Roelandt, Jannes Deurloo, Ricardo Opree, Kenny Jansen, Jesper Atres en Stephan van As konden we met een volwaardig elftal starten. Verder waren het voornamelijk de gebruikelijke namen.

Gelijk na het eerste fluitsignaal van de scheidsrechter was **Hala 3** scherp, geconcentreerd en stonden bij vlagen zelfs prima te combineren. Dit resulteerde in een aantal kansen, maar helaas nog zonder succes. Na opnieuw een vloeiend lopende aanval kwam de bal via een prima pass van Ricardo bij Samir Ibrahim terecht en zoals de trouwe volgers zullen weten is hij voor het doel koelbloedig en zorgde dan ook voor de openingstreffer. Snel na de 1-0 volgde al de 2-0. Na opnieuw een goede aanval kwam Ricardo oog-in-oog met de vijandige doelman. Ricardo probeerde als de volleerde spits die hij is de keeper te verrassen met een klassiek puntertje. Helaas voor hem hield de keeper deze bal tegen maar de bal kwam alsnog voor de voeten van Jordy terecht en hij faalde niet en zorgde voor de 2-0 voorsprong. Na de 2-0 waren er nog talloze mogelijkheden om de scoorde uit te breiden en de wedstrijd definitief te beslissen, maar de boys kregen de bal er niet in.

In de rust was treinert Boy Van de Velde _‘flabbergasted’_ over het vertoonde spel. We hadden de wedstrijd volledig in onze handen en het was in de tweede helft slechts een kwestie van de scoren uitbreiden. Geruchten gaan dat de telefoon van Greet Potappel roodgloeiend stond in de rust omdat het goede spel van het team ook de topclubs in Europa niet onopgemerkt was gebleven.

U raadt het ongetwijfeld al: in de tweede helft bleek dat wij geen [FC Barcelona](# "Middelmatige club uit Spanje") zijn en het niveau van de eerste helft niet 90 minuten kunnen vasthouden. Dit resulteerde erin dat we zeer onrustig gingen voetballen en het balletje niet meer zo makkelijk van A naar B kregen zoals in de eerste helft. Veteraan van **Hala 3** Mark de la Haye kreeg een kans op 3-0, jammer genoeg werd de bal van de lijn afgehaald. Er gebeurde een hele tijd vrijwel niks en het niveau van beide ploegen was dramatisch. Klein hoogtepuntjes waren toch wel de acties en passjes van linksback Collin Van de Velde. Een kwartier voor tijd viel dan toch plots de aansluitingstreffer voor onze gasten uit Flupland. Na deze 2-1 leverde het nog enkele spannende minuten op en voor het trouwe publiek was het dan ook billenknijpen. De overwinning werd gelukkig door de boys over de streep getrokken en de eerste thuisoverwinning van dit seizoen was een feit. Belangrijker feitje is misschien nog wel dat **Hala 3** hierbij de rode lantaarn heeft overgegeven aan NOAD’67.

Een prima eerste helft en helaas een mindere tweede helft, gelukkig wel de 3 punten op Tholen kunnen houden en we zijn van de laatste plaats af. Een legendarische voetbalavond voor **Hala 3**.

Zaterdag wacht de uitwedstrijd tegen nummer 2 FC Bergen en de quoteringen voor een overwinning voor ons zijn dan ook erg hoog, maar niks is onmogelijk.

HALA 3!
