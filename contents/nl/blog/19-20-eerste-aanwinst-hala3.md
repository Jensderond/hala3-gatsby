---
name: 19-20-eerste-aanwinst-hala3
title: Hala 3 presenteert nieuwe verdediger!
date: 2019-07-21T10:07:54.294Z
thumbnail: /uploads/e2c8db04-9ff3-464d-9785-66e37879d427.jpeg
description: >-
  Het hing al weken in de lucht, maar de overstap van Joeri Stokkers naar Hala 3
  is nu eindelijk een feit. Hij zal vanaf komend seizoen de kleuren van Hala 3
  verdedigen en tekent een contract voor onbepaalde tijd.
---
> _“Er komt een moment en dan ga je op zoek naar een nieuwe uitdaging. De mentaliteit van Hala 3 staat mij aan en het plaatje voor de toekomst wat ze mij schetste sprak mij aan.”_

\
Het hing al weken in de lucht, maar de overstap van **Joeri Stokkers** naar Hala 3 is nu eindelijk een feit. Hij zal vanaf komend seizoen de kleuren van Hala 3 verdedigen en tekent een contract voor onbepaalde tijd. Zaterdag even na middernacht werden de puntjes op de ï gezet en werd de deal beklonken.

In de wandelgangen gingen de geruchten al een tijdje rond dat de _19-jarige verdediger_ de overstap naar het sterrenteam van Tholen zou gaan maken. Hala 3 was echter niet het enige team dat in de race was voor het talent. Ook Ajax had na het vertrek van Matthijs de Ligt een vacature in de verdediging en schijnt geïnformeerd te hebben bij de verdediger uit Tholen, echter was het voor Stokkers zelf allang al zeker dat hij in Tholen zou blijven. “Ik had mijn ja-woord al gegeven aan Hala 3, dus Ajax kwam te laat. Natuurlijk bood Ajax mij meer geld aan, maar voor mij gaat het ook om de gezelligheid.” 

Trainer **Boy van de Velde** is in zijn nopjes met de eerste zomeraanwinst voor het nieuwe seizoen. _“Joeri is een veelzijdige verdediger die eigenlijk op elke positie achterin uit de voeten kan. Mede door de vele tegendoelpunten afgelopen seizoen zijn wij zeer actief op zoek gegaan naar een versterking in de achterste linie en al vrij snel kwamen we bij hem uit. We kenden hem nog van vorig seizoen, toen heeft hij al een aantal keer met ons meegedaan en heeft hij zijn waarde al bewezen.”_ 

Stokkers komt over van Tholense Boys 4, waar hij 3 jaar lang furore heeft gemaakt. Echter was hij zelf toe aan een nieuwe uitdaging. _“Er komt een moment en dan ga je op zoek naar een nieuwe uitdaging. De mentaliteit van Hala 3 staat mij aan en het plaatje voor de toekomst wat ze mij schetste sprak mij aan.”_ aldus de trotse mandekker.

**Over zijn voornaamste kwaliteiten was Stokkers zelf erg duidelijk: “Ik kan erg lekker drinken.”** 

Wij wensen Joeri veel succes bij ons prachtige team.

HALA 3!
